SÄÄNNÖT - Hyväksytty perustamiskokouksessa 21.3.2005

1 §

Yhdistyksen nimi on The Fenfire Foundation ja sen kotipaikka on Jyväskylä.

2 §

Yhdistyksen tarkoituksena on edistää teknisiä tiedonhallintamenetelmiä.

3 §

Tarkoituksensa toteuttamiseksi yhdistys voi

  1. harjoittaa sekä antaa kolmannelle osapuolelle toimeksi tarkoitukseensa
     liittyvää tieteellistä tutkimusta;

  2. kehittää, levittää ja julkaista vapaita ohjelmistoja, esimerkiksi
     Fenfire-ohjelmistoa; sekä

  3. tarjota ohjelmistojensa kehittäjä- ja käyttäjäyhteisölle
     infrastruktuuripalveluita.
  
4 §

Toimintansa tukemiseksi yhdistys voi

  1. myydä lisenssejä tekijänoikeuksiin;

  2. valmistuttaa ja myydä teoskappaleita;

  3. tarjota kaupallisesti tietoteknisiä tukipalveluita;

  4. harjoittaa muuta ohjelmistoihinsa liittyvää pienimuotoista
     myyntitoimintaa;

  5. ottaa vastaan lahjoituksia ja testamentteja; sekä

  6. järjestää asianmukaisella luvalla arpajaisia ja rahankeräyksiä.

Yhdistys ei tavoittele voittoa tai muuta taloudellista etua siihen
osallisille.

5 §

Yhdistyksen jäsenet ovat yksityisiä henkilöitä.

Yhdistyksen jäsenillä on velvollisuus maksaa yhdistykselle vuotuinen jäsenmaksu,
jonka suuruuden määrää syyskokous kalenterivuodeksi kerrallaan.

Yhdistyksen jäsenillä on velvollisuus maksaa yhdistykselle kertaluontoinen
liittymismaksu, jonka suuruuden määrää syyskokous kalenterivuodeksi kerrallaan.

Yhdistyksen jäseniltä ei kerätä jäsenyyden perusteella muita maksuja.

Yhdistyksen hallitus voi kutsua ansioituneen henkilön kunniajäseneksi
tai kunniapuheenjohtajaksi.  Kunniajäsenet ja kunniapuheenjohtajat ovat
yhdistyksen jäseniä, mutta heiltä ei peritä jäsen- eikä liittymismaksua.

6 §

Yhdistys voi katsoa jäsenen eronneeksi yhdistyksestä, jos tämä on jättänyt
jäsenmaksunsa vähintään kahden vuoden ajan maksamatta.

Jäsen voidaan erottaa yhdistyksestä, jos tämä on menettelyllään yhdistyksessä
tai sen ulkopuolella vahingoittanut yhdistystä tai sen tarkoituksen
toteutumista.

7 §

Yhdistyksen hallitukseen kuuluu puheenjohtaja ja hänen lisäkseen vähintään
kaksi ja enintään kaksitoista varsinaista jäsentä sekä enintään seitsemän
varajäsentä.  Hallitus valitsee keskuudestaan itselleen varapuheenjohtajan.

Hallitus on päätösvaltainen, kun ainakin puolet, mukaanlukien puheenjohtaja
tai varapuheenjohtaja, on läsnä.

Hallituksen toimikausi on kalenterivuosi.

8 §

Yhdistyksellä on yksi tai kaksi tilintarkastajaa sekä vastaava määrä
varatilintarkastajia.  Heidän toimikautensa on kalenterivuosi.

9 §

Yhdistyksen tilikausi on kalenterivuosi.

10 §

Yhdistyksen hallitus, tilintarkastajat sekä varatilintarkastajat valitaan
yhdistyksen syyskokouksessa, joka pidetään toimikautta edeltävänä
vuonna heinä-joulukuussa.

Yhdistyksen tilinpäätös vahvistetaan ja vastuuvapaudesta päätetään
yhdistyksen kevätkokouksessa, joka pidetään tilikautta seuraavana
vuonna tammi-kesäkuussa.

11 §

Yhdistyksen kokous on kutsuttava koolle vähintään kaksi viikkoa ennen
kokousta kirjeellä tai sähköpostikirjeellä jäsenen yhdistykselle ilmoittamaan
osoitteeseen.

12 §

Yhdistyksen purkautuessa tai lakkautettaessa yhdistyksen varat käytetään
yhdistyksen tarkoituksen toteutumista edistävällä tavalla.
